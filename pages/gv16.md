---
layout: page
title: 16
---
[<-indietro](gv15.html) [avanti ->](gv17.html)

--------------------------------
#### Ultimo discorso (continuazione)

<sup>1-3</sup> “Vi ho fatto questi discorsi per risparmiarvi delle
sorprese. Infatti, sarete espulsi dalle vostre comunità, e anzi, tra un
po', quelli che vi uccideranno saranno convinti di fare un favore a Dio.
Vi tratteranno così perché non hanno conosciuto né il Padre, né me.”

<sup>4-6</sup> “Ve lo dico oggi, così, quando queste cose si
avvereranno, vi ricorderete del mio avvertimento. Non ve ne ho parlato
prima, perché avevo ancora un po' di tempo per stare con voi. Ma tra
poco me ne vado da chi mi ha mandato. Nessuno di voi mi chiede dove
vado. Invece, ve ne state lì, tristi e abbattuti per le cose che vi ho
detto.”

<sup>7-11</sup> “Ascoltatemi bene! Per voi è molto meglio che me ne
vada, altrimenti non verrà l'Assistente. Invece, se me ne vado, ve lo
manderò. Quando sarà qui, farà capire alla gente cosa non va bene, cosa
va bene e chi viene giudicato. Non va bene non fidarsi a me. Io vado
bene, infatti torno dal Padre e non mi vedrete più. E Satana, invece, il
tiranno di questo mondo, è stato già giudicato.”

<sup>12-15</sup> “Avrei voluto raccontarvi tante altre cose, ma non
capireste. Ma quando verrà Spirito di Verità, lui vi guiderà in tutta la
verità. Infatti non proporrà le proprie idee, ma racconterà tutto quello
che sente, e anzi, vi rivelerà anche cose future. Lui mi renderà onore,
ricevendo da me per trasmetterlo a voi. Tutto quello che è del Padre è
anche mio; per questo vi ho detto che Spirito riceverà da me e
trasmetterà a voi.”

#### Dolore e gioia

<sup>16-19</sup> “Fra poco me ne vado, e non mi vedrete più, ma dopo un
po’, mi rivedrete ancora.” “Ma cosa sta dicendo?” si chiesero alcuni
allievi. “Che significa: 'Fra poco me ne vado e non mi vedrete più, ma
dopo un po’ mi rivedrete, perché me ne vado dal Padre'? Non capiamo cosa
vuol dire.” Gesù si accorse che volevano spiegazioni, e disse: “Vi state
chiedendo perché ho parlato così?”

<sup>20-21</sup> “Ascoltate bene, sappiate che la gente festeggerà per
quello che mi sta succedendo, mentre voi piangete. Ma il vostro dolore
si trasformerà in una gioia immensa quando ci rivedremo. Come la gioia
che prova una mamma dopo aver partorito un bambino. Il suo dolore si
trasforma nella gioia indescrivibile di far nascere una nuova vita, e
dimentica la sofferenza.

<sup>22-24</sup> “Anche voi siete tristi adesso, ma vi rivedrò, e allora
sarete felici, e nessuno vi potrà più togliere quella gioia. Quando
verrà quel giorno, non avrete più bisogno di chiedere a me. Potrete
domandare a nome mio direttamente al Padre; e lui vi darà. Finora non
avete mai chiesto nulla a nome mio: cominciate da adesso! Chiedete e
riceverete. Vi troverete a vivere con una gioia incontenibile!”

<sup>25-27</sup> “Vi ho detto queste cose usando delle metafore, ma
verrà il momento in cui non sarà più necessario, e vi parlerò del Padre
chiaramente. Allora potrete pregare a nome mio, e non sarà necessario
che chieda al Padre di esaudirvi, perché lui stesso vi ama teneramente,
proprio perché voi mi avete amato e avete creduto che provengo dal
Padre.”

<sup>28-31</sup> “Proprio così: ero col Padre e da lui sono venuto in
questo mondo. Ora partirò da qui, per tornare dal Padre.” “Adesso sì che
parli chiaro!” dissero gli allievi, “e senza tanti indovinelli. Ora
sappiamo che tu sai tutto e non hai bisogno dei suggerimenti di nessuno.
Per questo crediamo che sei venuto da Dio.” “Ci credete, finalmente?”
chiese Gesù.

<sup>32-33</sup> “Verrà il momento, anzi, è già arrivato, in cui sarete
dispersi. Ognuno se ne andrà per conto suo, e mi lascerete solo. Ma non
resterò solo, perché il Padre è con me. Vi ho detto queste cose, in modo
che abbiate la pace del cuore e della mente che arriva da me. In questo
mondo vi aspetta una vita difficile, ma fatevi coraggio: io sono più
forte dei vostri nemici!”

--------------------------------
[<-indietro](gv15.html) [avanti ->](gv17.html)