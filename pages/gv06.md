---
layout: page
title: 6
---
[<-indietro](gv05.html) [avanti ->](gv07.html)

--------------------------------
#### Pane e pesce per tutti

<sup>1</sup> Dopo questi discorsi, Gesù attraversò il lago di Galilea,
chiamato anche lago di Tiberiade.

<sup>2</sup> Una folla immensa lo seguiva per vedere come guariva i
malati.

<sup>3-4</sup> Gesù salì su una collina e si sedette, circondato dagli
allievi. (Era quasi il periodo della Pasqua ebraica)

<sup>5-7</sup> Dopo un po' Gesù si accorse che arrivava un sacco di
gente a cercarlo e, parlando con Filippo, gli chiese: “Filippo, dove
possiamo comprare pane per sfamare tutta questa gente?” (Gesù voleva
solo metterlo alla prova, perché sapeva già cosa doveva fare.) Filippo
rispose: “Neanche con un anno di stipendio li sfamiamo: guarda quanti
sono!”

<sup>8-9</sup> Andrea, uno degli allievi di Gesù, e fratello di Simon
Pietro, intervenne: “Qui c'è un ragazzo con cinque pagnotte d'orzo e due
pesci, ma sono briciole per tutta questa gente.”

<sup>10</sup> “Dite a tutti di sedersi”, ordinò Gesù, e tutti si
sederono sull'erba. (Erano cinquemila circa.)

<sup>11-13</sup> Gesù prese i pani, ringraziò Dio e cominciò a
distribuirli alla folla. Fece lo stesso con i pesci. E tutti si
saziarono. “Ora raccogliete gli avanzi”, ordinò Gesù agli allievi, “Non
si butta niente!” E con gli avanzi riempirono dodici ceste.

<sup>14-15</sup> La gente, quando capì che miracolo aveva fatto Gesù,
cominciò ad esclamare: “È proprio lui l'Inviato di Dio che stavamo
aspettando!”<sup><a href="#fn__1" id="fnt__1" class="fn_top">1)</a></sup>
Ma quando Gesù capì che volevano prenderlo con la forza per farlo re, si
ritirò di nuovo in solitudine sulla collina.

<sup>16-17</sup> Quella sera gli allievi scesero sulla spiaggia ad
aspettarlo ma, visto che si era fatto buio e Gesù non arrivava, salirono
in barca e puntarono verso Cafàrnao, dall'altra parte del lago.

<sup>18-21</sup> Poco dopo si alzò il vento, e il lago diventò parecchio
agitato. Avevano già remato per quattro o cinque chilometri quando,
improvvisamente, videro Gesù che camminava sull'acqua e si dirigeva
verso la barca. Gli allievi rimasero agghiacciati dal terrore ma Gesù li
rassicurò: “Tranquilli, sono io.” Allora lo fecero salire e subito dopo,
la barca arrivò a destinazione.

<sup>22-24</sup> La mattina dopo, la gente che era rimasta capì che era
partita una barca con gli allievi, ma senza Gesù. Arrivarono anche
barche da Tiberiade, vicino al posto dove avevano mangiato il pane,
quando Gesù aveva fatto la preghiera di ringraziamento. Quando la gente
capì che Gesù non c'era e neanche gli allievi, salirono sulle barche per
andare a Cafàrnao a cercarlo.

<sup>25-27</sup> Arrivati sull'altra riva lo trovarono e gli chiesero:
“Capo, quando sei arrivato qui?” Gesù rispose: “La verità è che mi
cercate perché vi ho sfamato, non per i miracoli che ho fatto. Non
perdete tempo dietro alle cose che marciscono, piuttosto cercate la vita
senza scadenza che vi posso dare io, il Protagonista, perché Dio Padre
mi ha inviato proprio per questo.”

<sup>28-29</sup> Allora gli chiesero: “Che dobbiamo fare per piacere a
Dio?” Gesù rispose: “Per piacere a Dio dovete fare solo questo:
affidarvi alla persona che Dio ha mandato.”

<sup>30-34</sup> Ma loro dicevano: “Se vuoi che crediamo che sei tu il
Protagonista, devi farci vedere altri miracoli. Cosa riesci a fare? I
nostri antenati, per esempio, mangiarono la manna, mentre erano nel
deserto, infatti la Bibbia dice che *'Mosè gli diede il pane mandato
dall'alto'*<sup><a href="#fn__2" id="fnt__2" class="fn_top">2)</a></sup>
Gesù rispose: “Non fu Mosè a dare il pane venuto dal cielo, ma mio
Padre, lo stesso che vi offre il vero pane dall'alto. Il pane di Dio è
quello che Dio ha mandato dall'alto per dare la vita al mondo.” “Capo”
esclamarono “dacci sempre questo pane!”

#### Il Pane della Vita

<sup>35-38</sup> “Io sono il pane della vita; venite da me e non avrete
più fame. Chi si affida a me non avrà più sete. Ma voi, ve l'ho detto,
anche se mi avete visto, non vi fidate di me. Tutti quelli che il Padre
mi dà verranno da me e io non li respingerò mai.”

<sup>38-40</sup> “Infatti sono venuto qui dal Cielo, non per fare i
fatti miei, ma per rappresentare Dio. Dio mi ha mandato con questo
obiettivo: non perdere nessuno di quelli che mi ha dato, ma di farli
risuscitare tutti nell'ultimo giorno di questo mondo. Questo è il
progetto di mio Padre: che chi conosce il Figlio e si affida a lui abbia
vita infinita, e io gli ridarò vita quando finisce il mondo.”

<sup>41-42</sup> Ma gli Ebrei cominciarono a criticare Gesù perché
diceva di essere il Pane di Dio. E dicevano: “Ma questo qui non è Gesù,
il figlio di Giuseppe? Suo padre e sua madre li conosciamo: perché dice
che è sceso dal Cielo?”

<sup>43-44</sup> Gesù replicò: “Finitela di lamentarvi sempre di me.
Nessuno arriva a me se non lo chiama il Padre che mi ha mandato. A loro
darò la vita quando finisce questo mondo.”

<sup>45-46</sup> “Proprio come hanno scritto i messaggeri di Dio nella
Bibbia, *'Saranno tutti istruiti da
Dio'*<sup><a href="#fn__3" id="fnt__3" class="fn_top">3)</a></sup>.
Perciò chi ascolta il Padre e impara da lui viene da me e lo può
conoscere.” (Questo però non significa che qualcuno abbia visto il
Padre, tranne Gesù, l'inviato del Padre.)

<sup>47-51</sup> “Vi assicuro che chi si fida ciecamente avrà vita per
sempre. Io sono il Pane della Vita. I vostri antenati mangiarono la
manna<sup><a href="#fn__4" id="fnt__4" class="fn_top">4)</a></sup> nel
deserto ma poi morirono. Questo pane invece, viene dal Cielo e chi lo
mangia non morirà. Io sono questo pane vivo, venuto dall'alto. Chi
mangia questo pane vivrà sempre. Il pane che gli darò io è il mio corpo,
un regalo per dare vita a tutti.”

<sup>52</sup> Gli Ebrei cominciarono a discutere tra loro sul
significato di quelle parole. “Come fa questa persona a darci da
mangiare il suo corpo?” si chiedevano.

<sup>53-54</sup> Allora Gesù ripeté: “Ascoltate bene: se non mangiate la
carne di Dio Uomo e non bevete il suo sangue, non avrete vita per
sempre. Chi invece mangia la mia carne e beve il mio sangue, ha vita
senza limiti; e io lo risusciterò nel giorno del giudizio finale.”

<sup>55-57</sup> “Perché la mia carne è il vero cibo e il mio sangue la
vera bevanda. Chi mangia la mia carne e beve il mio sangue resta unito a
me, e io a lui. Io vivo per la potenza del Padre vivente che mi ha
mandato; allo stesso modo, chi mangia me vivrà grazie a me.”

<sup>58</sup> “Io sono il vero Pane venuto dal Cielo, chi mangia questo
pane vivrà per sempre! Non come i vostri antenati che mangiarono il pane
che Dio mandava dal cielo, e poi morirono.”

#### Un messaggio difficile da digerire

<sup>59</sup> Gesù disse queste cose nella sinagoga di Cafàrnao.

<sup>60-62</sup> Perfino i suoi allievi sbuffavano: “Ma che discorsi fa?
Non si capisce niente!” Gesù sapeva che gli allievi si lamentavano, e
disse: “Vi offendete per così poco? E quando mi vedrete tornare in
Cielo, come Protagonista? Chissà cosa direte!”

<sup>63-65</sup> “Soltanto Spirito di Dio dà la vita. L'uomo da solo non
combina niente. Le mie parole, invece, alimentano lo spirito e danno
vita. Ma alcuni di voi non si fidano.” (Infatti Gesù sapeva già da
subito chi erano quelli che non credevano e chi l'avrebbe tradito). Poi
aggiunse: “È per questo che ho detto che nessuno arriva a me, se il
Padre non glielo permette.”

<sup>66-69</sup> A questo punto molti seguaci lo abbandonarono. Gesù si
girò verso i dodici e chiese: “E voi? Non ve ne andate?” Simon Pietro
rispose: “Prof, e da chi andiamo? Solo tu insegni come avere vita per
sempre. Noi ci siamo fidati e abbiamo capito che sei l'Inviato Speciale
di Dio.”

<sup>70-71</sup> Gesù rispose: “Siamo d'accordo che voi dodici siete
stati scelti da me? Sappiate però che uno di voi è un diavolo!” Parlava
di Giuda, figlio di Simone Iscariota, uno dei dodici, quello che poi lo
avrebbe tradito.

----------------------------------------------------
<sup><a href="#fnt__1" id="fn__1" class="fn_bot">1)</a></sup>
una citazione dalla Bibbia, in Deut.18:15

<sup><a href="#fnt__2" id="fn__2" class="fn_bot">2)</a></sup>
Salmo 78:24; Esodo 16:4-36

<sup><a href="#fnt__3" id="fn__3" class="fn_bot">3)</a></sup>
Isaia 54:13

<sup><a href="#fnt__4" id="fn__4" class="fn_bot">4)</a></sup>
il pane miracoloso mandato da Dio per sfamare gli Ebrei nel deserto

----------------------------------------------------
[<-indietro](gv05.html) [avanti ->](gv07.html)
