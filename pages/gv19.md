---
layout: page
title: Giovanni 19
---
[<-indietro](gv18.html) [avanti ->](gv20.html)

--------------------------------
#### <a href="" id="la_condanna">La condanna</a>

<sup>1</sup> Pilato ordinò di frustare Gesù.

<sup>2-3</sup> I soldati fecero una corona di spine e gliela misero in testa, poi gli coprirono le spalle con un mantello rosso <sup><a href="#fn__1" id="fnt__1" class="fn_top">1)</a></sup>. Lo prendevano in giro dicendo: “Salve, Re degli Ebrei!” e, passandogli vicino, lo prendevano a schiaffi.

<sup>4-8</sup> Nel frattempo, Pilato uscì di nuovo dal Palazzo e disse agli ebrei: “Ora ve lo porto fuori, ma sia ben chiaro, per me non è affatto colpevole!” Gesù uscì: portava la corona di spine e il mantello rosso porpora. “Ecco l’uomo!” disse Pilato. Vedendolo, i capi sacerdoti e gli ufficiali ebrei cominciarono a gridare: “Crocifiggilo! Crocifiggilo!” “Crocifiggetelo voi”, disse Pilato. “Per me non è colpevole!” “Secondo le nostre leggi deve morire, perché ha detto di essere il Figlio di Dio”, replicarono gli ebrei. A queste parole Pilato si spaventò tantissimo.

<sup>9-11</sup> Rientrò nel palazzo e chiese a Gesù: “Da dove vieni?” Ma Gesù non rispose. “Non vuoi parlare con me?” chiese Pilato. “Ma non capisci che io ho il potere di liberarti o di crocifiggerti?” Allora Gesù disse: “Tu non avresti alcun potere su di me, se non ti fosse stato dato da Dio. Perciò quelli che mi hanno portato da te sono più colpevoli.”

<sup>12-13</sup> Da quel momento Pilato cercò in tutti i modi di liberarlo, ma i capi ebrei gli gridarono: “Se lo liberi, non sei amico dell’Imperatore, perché chi si dichiara re si ribella all’Imperatore!” A queste parole, Pilato fece portare fuori Gesù di nuovo. Poi si mise a sedere sul tribunale, in un posto chiamato Litòstroto (in ebraico Gabbatà).

<sup>14-16</sup> Era circa mezzogiorno della vigilia di Pasqua <sup><a href="#fn__2" id="fnt__2" class="fn_top">2)</a></sup>. Pilato disse alla folla: “Ecco il vostro re!” “Fallo fuori!” gridarono. “A morte! Crocifiggilo!” “Come? Devo crocifiggere il vostro re?” chiese Pilato. “L'unico nostro re è l’Imperatore!” gridarono i capi sacerdoti. Allora Pilato consegnò Gesù a loro per farlo crocifiggere.

#### <a href="" id="la_crocifissione">La crocifissione</a>

<sup>17-18</sup> Presero Gesù e lo portarono fuori, fino al posto chiamato 'il Teschio' (in ebraico *Gòlgota*), facendogli portare la sua croce sulle spalle. Là fu crocifisso insieme con altri due, uno a destra e uno a sinistra.

<sup>19-22</sup> Pilato fece mettere sulla croce un cartello che diceva: *'Gesù di Nazaret, re degli Ebrei'*. Molti Ebrei lessero questa scritta perché il posto dove Gesù fu crocifisso era vicino alla città, e il cartello era scritto in ebraico, in latino e in greco. Allora i capi sacerdoti dissero a Pilato: “Cambia la scritta. Anziché *'Il re dei Giudei'*, fai scrivere *'Diceva di essere il re dei Giudei'*!” Ma Pilato rispose: “Quello che ho scritto, ho scritto.”

<sup>23-24</sup> Dopo la crocifissione di Gesù, i soldati si spartirono i suoi vestiti, dividendoli in quattro, un pezzo a testa. Poi presero anche la tunica, ma siccome era senza cuciture, tessuta tutta intera, dissero: “Non dividiamola, giochiamocela a dadi!” Così si avverava la frase della Bibbia che dice: *'Si sono spartiti i miei vestiti e giocati la mia tunica.'*<sup><a href="#fn__3" id="fnt__3" class="fn_top">3)</a></sup> E così fecero.

<sup>25-27</sup> Ai piedi della croce c’erano la madre di Gesù, Maria moglie di Cleofa e Maria Maddalena. Quando Gesù vide sua madre vicino all'allievo preferito, le disse: “Signora, ecco tuo figlio!” E all'allievo: “Questa è tua madre!” E da quel giorno l'allievo la ospitò a casa sua.

<sup>28-30</sup> Ormai Gesù sapeva che era tutto finito e, per far avverare la Bibbia, disse: “Ho sete.” C’era lì vicino una brocca piena di aceto, con cui inzupparono una spugna, la misero in cima ad un ramo di un cespuglio e gli bagnarono le labbra. Dopo averlo preso, Gesù disse: “E' tutto finito.”, abbassò la testa e morì.

<sup>31-37</sup> I capi ebrei non volevano che i condannati restassero appesi alla croce fino al giorno dopo, che era sabato, e in quel caso un sabato speciale, perché era Pasqua. Perciò chiesero a Pilato che fossero spezzate le gambe ai condannati per farli morire subito<sup><a href="#fn__4" id="fnt__4" class="fn_top">4)</a></sup>, e si portassero via i cadaveri. Così i soldati vennero a spezzare le gambe ai due uomini che erano stati crocifissi con Gesù. Quando però fu la volta di Gesù, si accorsero che era già morto, e non era necessario. Ma uno dei soldati gli bucò il fianco con una lancia; dalla ferita uscì un fiotto di sangue con acqua. (Ho visto tutto questo di persona e ve lo riferisco con precisione, così anche voi potete crederci.) Così si avveravano queste parole della Bibbia: *“Nessun osso gli sarà rotto”* e *“Rivolgeranno lo sguardo verso quello che hanno trafitto”.*

#### <a href="" id="la_sepoltura_di_gesu">La sepoltura di Gesù</a>

<sup>38-40</sup> Poco dopo, Giuseppe di Arimatèa, che, per paura dei capi ebrei, era stato un seguace di Gesù di nascosto, si fece coraggio e chiese a Pilato il permesso di portare via il corpo di Gesù. Pilato glielo concesse, e lui andò a togliere dalla croce il corpo di Gesù. Venne anche Nicodèmo, l’uomo che si era incontrato con Gesù di notte, e portò con sé più di trenta chili di balsamo di mirra e di aloe. Insieme avvolsero il corpo di Gesù con bende di lino impregnate di profumi, secondo la tradizione della sepoltura ebraica.

<sup>41-42</sup> Il posto dove Gesù era stato crocifisso era vicino ad un orto, in cui c’era una tomba nuova, in cui non era ancora stato messo nessuno. Così, per la fretta del sabato che stava arrivando <sup><a href="#fn__5" id="fnt__5" class="fn_top">5)</a></sup>, e dato che la tomba era a portata di mano, seppellirono Gesù lì dentro.

--------------------------------
<sup><a href="#fnt__1" id="fn__1" class="fn_bot">1)</a></sup>
letteralmente 'porpora', un colore fra il viola e il rosso, solitamente riservato alle autorità

<sup><a href="#fnt__2" id="fn__2" class="fn_bot">2)</a></sup>
venerdì

<sup><a href="#fnt__3" id="fn__3" class="fn_bot">3)</a></sup>
Salmo 22:18

<sup><a href="#fnt__4" id="fn__4" class="fn_bot">4)</a></sup>
la morte in croce avviene per asfissia, e senza gambe non ci si può sollevare per respirare

<sup><a href="#fnt__5" id="fn__5" class="fn_bot">5)</a></sup>
per gli ebrei il giorno inizia al tramonto

--------------------------------
[<-indietro](gv18.html) [avanti ->](gv20.html)
