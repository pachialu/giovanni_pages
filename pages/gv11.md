---
layout: page
title: Giovanni 11
---
[<-indietro](gv10.html) [avanti ->](gv12.html)

--------------------------------
#### <a href="" id="lazzaro">Lazzaro</a>

<sup>1-4</sup> Un signore di nome Lazzaro, che viveva a Betania con le sue sorelle Marta e Maria, era ammalato. Maria era la signora che poi versò il profumo sui piedi del Capo e li asciugò con i suoi capelli. Le due sorelle mandarono un messaggio a Gesù per chiedergli di venire: “Capo, il tuo caro amico è grave!” Quando Gesù lo venne a sapere, rispose: “Lazzaro non morirà di questa malattia. Servirà, invece, a dare gloria a Dio, e a far apprezzare suo Figlio!”

<sup>5-10</sup> Nonostante volesse molto bene a Marta, Maria e Lazzaro, Gesù rimase dov’era per altri due giorni, anziché andare subito da loro. Poi disse agli allievi: “Torniamo in Giudea.” “Professore”, osservarono, “solo qualche giorno fa i capi ebrei volevano ucciderti, e tu ci vuoi tornare?” Gesù rispose: “Nella giornata ci sono dodici ore di luce, e si cammina con sicurezza, senza inciampare. Di notte, invece, si rischia di inciampare, perché c'è buio”.

<sup>11-16</sup> Poi aggiunse: “Il nostro amico Lazzaro dorme, ma ora vado a svegliarlo!” Allora gli allievi, pensando che Gesù dicesse che Lazzaro stava riposando, commentarono: “Meglio così, vuol dire che sta migliorando!” Invece il Capo voleva dire che Lazzaro era morto. Allora disse chiaramente: “Lazzaro è morto! Ma sono contento per voi che non ero là, perché ora avrete un’altra occasione per credere in me. Venite, andiamo a trovarlo!” Tommaso (detto 'il gemello') disse ai compagni: “Andiamo anche noi a morire con lui!”

<sup>17-19</sup> Quando arrivarono a Betania, scoprirono che Lazzaro era già stato sepolto da quattro giorni. Da Betania a Gerusalemme sono circa tre chilometri e molti ebrei erano venuti a fare le condoglianze e a consolare Marta e Maria.

<sup>20-22</sup> Quando Marta sentì che stava arrivando Gesù, gli corse incontro; Maria, invece, rimase a casa. Marta disse a Gesù: “Capo, se fossi stato qui, mio fratello non sarebbe morto! Ma anche adesso non è troppo tardi, so che basta che tu glielo chieda, e Dio lo resusciterà!”

<sup>23-29</sup> Gesù le disse: “Tuo fratello vivrà!” “Certo”, rispose Marta, “il giorno della risurrezione, come tutti!” Gesù le disse: “Io sono quello che risuscita i morti e li riporta in vita. Chi si affida a me, anche se muore, come qualsiasi altro, vivrà; avrà vita per sempre perché si è affidato a me e non lo perderemo mai. Tu ci credi, Marta?” “Sì, Professore”, rispose lei “Io credo che tu sei il Protagonista, il Figlio di Dio, quello che abbiamo aspettato per tanto tempo”. Dopo questo scambio, Marta tornò da Maria e, prendendola da parte, le disse: “Il Professore è qui e vuole vederti”. Maria corse in fretta da Gesù.

<sup>30-31</sup> Gesù non era ancora entrato nel paese, ma era rimasto là, dove Marta lo aveva incontrato. Quando gli ebrei che erano venuti per consolare Maria la videro allontanarsi in fretta, pensarono che stesse andando a piangere sulla tomba di Lazzaro, così la seguirono.

<sup>32-35</sup> Maria raggiunse Gesù, e si buttò a terra davanti a lui, piangendo: “Capo, se fossi stato qui, mio fratello sarebbe ancora vivo!” Quando Gesù vide Maria e gli altri piangere, rimase profondamente turbato e chiese: “Dove l'avete sepolto?” “Vieni a vedere”, risposero. Allora Gesù pianse.

<sup>36-38</sup> “Erano grandi amici”, commentava la gente. “Guardate come gli voleva bene!” Ma alcuni di loro aggiunsero: “Se ha guarito un cieco, perché non ha fatto in modo che Lazzaro non morisse?!” Gesù si sentì di nuovo turbato. Arrivarono alla tomba, una grotta chiusa da un pietrone rotondo.

<sup>39-40</sup> “Spostate la pietra!” ordinò Gesù. A queste parole Marta, la sorella del morto, obiettò: “Capo, è morto già da quattro giorni, ormai puzza!” Ma Gesù rispose: “Marta, non ti ho detto che se mi dai fiducia, vedrai la grandezza di Dio?” Allora tolsero la roccia.

<sup>41-44</sup> Gesù guardò verso il cielo e disse: “Padre, grazie di avermi ascoltato! Tu mi ascolti sempre, lo so, ma l’ho detto per tutte le persone qui presenti, perché credano che sei stato tu a mandarmi.” Poi gridò: “Lazzaro, vieni fuori!” E Lazzaro uscì: tutto fasciato, con la faccia coperta da un panno. Gesù disse: “Toglietegli le bende e lasciatelo camminare!”

<sup>45-46</sup> Davanti a questo miracolo, molti ebrei che avevano seguito Maria gli diedero fiducia totale. Altri, invece, andarono dai Farisei a riferire la vicenda.

#### <a href="" id="condanna_a_morte">Condanna a morte</a>

<sup>47-48</sup> Allora i capi sacerdoti e i Farisei organizzarono una riunione per discutere la situazione. “Che facciamo?”, si chiedevano. “Questo qua fa molti miracoli! Se lo lasciamo fare, tutta la popolazione lo seguirà, e poi verrà l’esercito romano a toglierci la libertà e la religione!”

<sup>49-50</sup> Uno di loro, Caiàfa, quell’anno era Sacerdote Capo e disse: “Non capite niente! E' meglio far morire uno solo per tutti, che perdere tutta la nazione!”

<sup>51-52</sup> La profezia che Gesù doveva morire per tutti fu pronunciata da Caiàfa perché era Sacerdote Capo. Lo disse per ispirazione divina, non come riflessione personale. Così fu predetto che la morte di Gesù non sarebbe stata soltanto a favore degli Ebrei, ma di tutti i figli di Dio sparsi nel mondo.

<sup>53</sup> Da quel momento in poi i capi ebrei presero l'impegno di farlo morire.

<sup>54</sup> A questo punto Gesù non si fece più vedere in pubblico, e si allontanò da Gerusalemme. Arrivò ai confini del deserto, a un paese chiamato Efraim, dove rimase con gli allievi.

<sup>55-56</sup> Era il periodo della Pasqua Ebraica, e molta gente di campagna arrivava a Gerusalemme con qualche giorno di anticipo, per praticare il rito della purificazione, prima della festa. Volevano vedere Gesù nel Tempio e tutti si chiedevano: “Verrà o non verrà per la Pasqua?”

<sup>57</sup> Nel frattempo, i capi sacerdoti e i Farisei avevano dato ordine che, se qualcuno avesse visto Gesù, lo segnalasse immediatamente, perché volevano arrestarlo.

--------------------------------
[<-indietro](gv10.html) [avanti ->](gv12.html)
