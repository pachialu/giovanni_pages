---
layout: page
title: 11
---
[<-indietro](gv10.html) [avanti ->](gv12.html)

--------------------------------
#### Lazzaro muore

<sup>1-4</sup> Lazzaro, un signore che viveva a Betania con le sue
sorelle Marta e Maria, era ammalato. Maria era quella che poi versò il
profumo sui piedi del Capo e li asciugò con i suoi capelli. Le due
sorelle mandarono un messaggio a Gesù per chiedergli di venire: “Capo,
il tuo caro amico è grave!” Quando Gesù lo venne a sapere, rispose:
“Lazzaro non morirà di questa malattia. Servirà, invece, a dare gloria a
Dio, e a far apprezzare suo Figlio!”

<sup>5-10</sup> Nonostante volesse molto bene a Marta, Maria e Lazzaro,
Gesù rimase dov’era per altri due giorni, anziché andare subito da loro.
Poi disse agli allievi: “Torniamo in Giudea.” “Scusi Prof”, gli
risposero, “giusto qualche giorno fa i capi ebrei volevano ucciderla, e
ora ci vuole tornare?” Gesù rispose: “Nella giornata ci sono dodici ore
di luce, e si cammina sicuri, senza inciampare. Di notte, invece, si
rischia di inciampare, perché c'è buio”.

<sup>11-16</sup> Poi aggiunse: “Il nostro amico Lazzaro dorme, ma ora
vado a svegliarlo!” Allora gli allievi, pensando che Gesù dicesse che
Lazzaro stava riposando, commentarono: “Meglio così, vuol dire che sta
migliorando!” Invece il Capo voleva dire che Lazzaro era morto. Allora
disse chiaramente: “Lazzaro è morto! Ma sono contento per voi che non
ero là, perché ora avrete un’altra occasione per darmi fiducia. Venite,
andiamo a trovarlo!” Tommaso (detto 'il gemello') disse ai compagni:
“Andiamo anche noi a morire con lui!”

<sup>17-19</sup> Quando arrivarono a Betania, scoprirono che Lazzaro era
stato sepolto già da quattro giorni. Da Betania a Gerusalemme sono circa
tre chilometri e molti ebrei erano venuti a fare le condoglianze e a
consolare Marta e Maria.

#### A casa di Lazzaro

<sup>20-22</sup> Quando Marta sentì che stava arrivando Gesù, gli corse
incontro; Maria, invece, rimase a casa. Marta disse a Gesù: “Capo, se
fossi stato qui, mio fratello non sarebbe morto! Ma anche adesso non è
troppo tardi, so che basta che tu glielo chieda, e Dio lo resusciterà!”

<sup>23-29</sup> Gesù le disse: “Tuo fratello vivrà ancora!” “Certo”,
rispose Marta, “nel giorno della risurrezione, come tutti!” E Gesù: “Io
sono risurrezione e vita. Chi si affida a me, anche se muore, vivrà; e
chi vive e si affida a me avrà vita per sempre. Ci credi, Marta?” “Sì,
Professore”, rispose lei “Io credo che tu sei il Protagonista, il Figlio
di Dio venuto nel nostro mondo”. Dopo questo scambio, Marta tornò da
Maria e, prendendola da parte, le disse: “Il Professore è qui e vuole
vederti”. Maria corse in fretta da Gesù.

<sup>30-31</sup> Gesù non era ancora entrato nel paese, ma era rimasto
là, dove Marta lo aveva incontrato. Quando gli ebrei che erano venuti
per consolare Maria la videro allontanarsi in fretta, pensarono che
stesse andando a piangere sulla tomba di Lazzaro, così la seguirono.

<sup>32-35</sup> Maria arrivò da Gesù e si buttò a terra davanti a lui,
piangendo: “Capo, se fossi stato qui, mio fratello sarebbe ancora vivo!”
Quando Gesù vide Maria e gli altri piangere, rimase profondamente
turbato e chiese: “Dove l'avete sepolto?” “Vieni a vedere”, risposero. E
Gesù pianse.

<sup>36-38</sup> “Erano grandi amici”, commentava la gente. “Guardate
come gli voleva bene!” Ma alcuni di loro aggiunsero: “Se ha guarito un
cieco, perché non ha fatto in modo che Lazzaro non morisse?!” Gesù si
sentì di nuovo turbato. Arrivarono alla tomba, una grotta chiusa da un
grosso masso.

<sup>39-40</sup> “Spostate la roccia!” ordinò Gesù. A queste parole
Marta, la sorella del morto, obiettò: “Capo, è morto già da quattro
giorni, ormai puzza!” Ma Gesù rispose: “Marta, non ti ho detto che se ti
fidi di me, vedrai quanto è grande Dio?” Allora tolsero il masso.

<sup>41-44</sup> Gesù guardò verso il cielo e disse: “Padre, grazie di
avermi ascoltato! Tu mi ascolti sempre, lo so, ma lo dico per quelli che
sono qui con me, così possono convincersi che sei stato tu a mandarmi.”
Poi gridò: “Lazzaro, vieni fuori!” E Lazzaro uscì: tutto fasciato, con
la faccia coperta da un panno. Gesù disse: “Toglietegli le bende e
lasciatelo camminare!”

<sup>45-46</sup> Molta gente del posto che aveva seguito Maria e visto
come si muoveva Gesù diede fiducia totale a Gesù. Altri, invece,
andarono dai Farisei a raccontare il fatto.

#### Condanna a morte

<sup>47-48</sup> I capi sacerdoti e i Farisei organizzarono una riunione
per discutere la situazione. “Che facciamo?”, si chiedevano. “Questo qua
fa molti miracoli! Se lo lasciamo fare, tutta la popolazione lo seguirà,
e poi verrà l’esercito romano a toglierci la libertà e la religione!”

<sup>49-50</sup> Uno di loro, Caiàfa, Sacerdote Capo quell’anno, disse:
“Non capite niente! E' meglio far morire uno solo per tutti, che perdere
tutta la nazione!”

<sup>51-52</sup> La profezia che Gesù doveva morire per tutti fu
pronunciata da Caiàfa perché era Sacerdote Capo. Lo disse per
ispirazione divina, non come riflessione personale. Così fu predetto che
la morte di Gesù non sarebbe stata soltanto a favore degli Ebrei, ma di
tutti i figli di Dio sparsi nel mondo.

<sup>53</sup> Da quel momento in poi i capi ebrei presero l'impegno di
farlo morire.

<sup>54</sup> A questo punto Gesù non si fece più vedere in pubblico, e
si allontanò da Gerusalemme. Arrivò ai confini del deserto, a un paese
chiamato Efraim, dove rimase con gli allievi.

<sup>55-56</sup> Era il periodo della Pasqua Ebraica. Molta gente di
campagna arrivava a Gerusalemme con qualche giorno di anticipo, per
praticare il rito della purificazione, prima della festa. Volevano
vedere Gesù nel Tempio e tutti si chiedevano: “Verrà o non verrà per la
Pasqua?”

<sup>57</sup> Nel frattempo, i capi sacerdoti e i Farisei avevano dato
l'ordine che chiunque avesse visto Gesù doveva segnalarlo
immediatamente, perché volevano arrestarlo.

----------------------------------------------------
[<-indietro](gv10.html) [avanti ->](gv12.html)