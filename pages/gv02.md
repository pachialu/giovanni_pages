---
layout: page
title: Giovanni 2
---
[<-indietro](gv01.html) [avanti ->](gv03.html)
--------------------------------
#### <a href="" id="il_matrimonio_a_cana">Il matrimonio a Cana</a>

<sup>1-2</sup> Tre giorni dopo, la madre di Gesù andò ad un matrimonio nel villaggio di Cana, in Galilea, e furono invitati anche Gesù e i suoi allievi.

<sup>3-5</sup> Durante il pranzo finì il vino e la madre gli disse: “Hanno finito il vino!”. E Gesù: “Signora cara, cosa vuoi da me? Non è ancora il mio momento!”. Ma sua mamma disse ai servitori: “Fate esattamente come vi dice!”

<sup>6-10</sup> Avevano sei recipienti di pietra, utilizzati per i lavaggi rituali degli ebrei; ognuno poteva contenere dagli ottanta ai cento litri circa. Gesù ordinò ai servitori di riempirli di acqua fino all'orlo, e aggiunse: “Prendetene un po' e portatelo al direttore della festa”. Quando il direttore assaggiò l'acqua, che era diventata vino, senza sapere da dove veniva (ma i servitori lo sapevano), disse allo sposo: “Di solito la gente offre prima il vino migliore e poi quando gli invitati hanno già bevuto e non ci fanno caso, fanno servire quello più scadente. Tu invece hai tenuto per ultimo il vino migliore!”

<sup>11</sup> Questo miracolo, avvenuto nel paese di Cana in Galilea, fu la prima dimostrazione della forza divina di Gesù, che guadagnò la fiducia dei suoi allievi.

<sup>12</sup> Dopo il matrimonio, Gesù partì per Cafàrnao con sua madre, i suoi fratelli e i suoi allievi e si fermò lì per qualche giorno.

#### <a href="" id="questa_casa_non_e_un_mercato">Questa casa non è un mercato!</a>

<sup>13-14</sup> Mancava poco alla Pasqua ebraica, e Gesù andò a Gerusalemme. Nel Tempio trovò dei commercianti che vendevano buoi, pecore e colombe per le offerte e anche dei cambiavalute, seduti dietro i loro banchetti.

<sup>15-17</sup> Gesù fece una frusta con delle corde e cacciò tutti dal Tempio. Spinse fuori le pecore e i buoi e rovesciò i tavoli dei cambiavalute, facendo cadere le loro monete. Poi, rivolgendosi ai venditori di colombi, gridò: “Portate fuori questa roba! Basta, fare il mercato a casa di mio Padre!” A quel punto gli allievi si ricordarono di questa profezia della Bibbia: “La passione per la tua casa è come un fuoco che mi consuma!”. <sup><a href="#fn__1" id="fnt__1" class="fn_top">1)</a></sup>

<sup>18-22</sup> Alcuni capi Ebrei gli chiesero: “Chi ti autorizza a comportarti così? Se sei un inviato di Dio, dimostracelo con un miracolo.” Gesù rispose: “Distruggete questo tempio e io lo rimetterò in piedi in tre giorni”. E loro: “Cosa dici? Ci sono voluti quarantasei anni per costruire questo Tempio, e tu saresti capace di ricostruirlo in tre giorni?” Ma Gesù, quando aveva detto “questo tempio” si riferiva al suo corpo. Dopo la risurrezione, gli allievi si ricordarono di queste parole, e credettero alla verità della Bibbia e delle parole di Gesù.

<sup>23-25</sup> Vedendo i miracoli fatti da Gesù a Gerusalemme, durante le feste della Pasqua, molte persone si convinsero che era veramente lui il Protagonista. Ma Gesù non si fidava di loro, perché conosceva il modo di fare della gente, e non aveva bisogno che qualcuno gli spiegasse la natura umana.
---------------------------------------
<sup><a href="#fnt__1" id="fn__1" class="fn_bot">1)</a></sup>
<a href="sal069" class="wikilink2" title="Sal069">Salmo 69:9</a>


