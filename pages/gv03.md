---
layout: page
title: 3
---
[<-indietro](gv02.html) [avanti ->](gv04.html)

--------------------------------
#### Nascere di nuovo

<sup>1-2</sup> Una sera, un certo Nicodemo, membro del partito dei
Farisei e del Governo degli Ebrei, andò a trovare Gesù, e gli disse:
“Professore, abbiamo capito che Dio ti ha mandato per darci degli
insegnamenti, e i tuoi miracoli lo confermano.” <sup>3-4</sup> Gesù
rispose: “Ascolta bene e dammi retta: nessuno può passare sotto il
governo di Dio, senza rinascere.” “Come fa una persona adulta a
ritornare nella pancia di sua madre e nascere di nuovo?” chiese
Nicodemo.

<sup>5-8</sup> E Gesù: “Ti garantisco questo: se uno non nasce da acqua
e da Spirito, non può passare sotto il governo di Dio. Quello che nasce
dalla natura umana è umano, ma quello che nasce da Spirito è spirito.
Non ti meravigliare se ti dico che devi rinascere. Il vento lo senti ma
non sai dove va o da dove viene, e così succede a chi nasce da Spirito.”

<sup>9</sup> “Come possono succedere queste cose?” chiese Nicodemo.
<sup>10-13</sup> Gesù rispose: “Tu che sei un professore di ebraismo non
lo capisci? Io parlo di cose che conosco e ho visto, ma voi non mi
credete. Se non mi credete quando vi parlo delle cose che succedono qui
sulla terra come farete a credermi se vi racconto quello che succede in
Cielo? Infatti, fino ad ora, soltanto io, il Protagonista, sono venuto
dal Cielo e ritornerò in Cielo.”

<sup>14-15</sup> “E come Mosè, nel deserto, *alzò un serpente in cima ad
un palo*<sup><a href="#fn__1" id="fnt__1" class="fn_top">1)</a></sup>,
nello stesso modo devo essere alzato io, in modo che chiunque si affida
a me riceva vita per sempre.”

<sup>16-17</sup> “Dio ha amato le sue creature in questo modo: ha
regalato il suo solo e unico Figlio. Così, chi si affida a lui non si
perde, ma riceve vita infinita. Infatti Dio non ha mandato suo Figlio
sulla Terra per condannare la gente, ma per salvarla.”

<sup>18-19</sup> “Chi si affida a lui non viene condannato. Ma chi non
si affida è già condannato, proprio perché non si è fidato dell'unico
Figlio di Dio. La condanna si basa sul fatto che la luce è arrivata
sulla Terra, ma la gente ha preferito il buio alla luce, per nascondere
le cose brutte che fanno.” <sup>20-21</sup> “Infatti, chi si comporta
male odia la luce e se ne sta lontano per paura che le proprie azioni
vengano scoperte e condannate. Ma chi si comporta bene viene volentieri
alla luce, dimostrando di aver agìto in sintonia con Dio.”

#### Gesù e Giovanni il Battezzatore

<sup>22</sup> Poco dopo, Gesù e gli allievi lasciarono Gerusalemme per
andare in Giudea, dove Gesù rimase per un po' a
battezzare<sup><a href="#fn__2" id="fnt__2" class="fn_top">2)</a></sup>
con loro. <sup>23-24</sup> In quel periodo Giovanni il Battezzatore non
era ancora stato messo in carcere. Anche lui faceva lavaggi rituali ad
Enon, vicino Salim, perché c'era tanta acqua e molti andavano da lui.

<sup>25-26</sup> Un giorno, un ebreo discuteva sulla purificazione con
gli allievi di Giovanni, che andarono da lui e gli dissero: “Professore,
quel signore che hai incontrato sull'altra riva del fiume, quello che
hai riconosciuto pubblicamente, ora sta battezzando, e vanno tutti da
lui”.

<sup>27-30</sup> Giovanni rispose: “Dio in cielo assegna ad ognuno la
sua missione. Io l'ho sempre detto che non sono il
Protagonista<sup><a href="#fn__3" id="fnt__3" class="fn_top">3)</a></sup>,
e voi mi avete sentito. Io sono stato mandato per fare strada. La sposa
appartiene allo sposo, e il testimone dello sposo è presente e partecipa
alla sua felicità. Questo è il mio ruolo e sono contento così. Lui deve
diventare sempre più importante e io sempre meno.”

<sup>31-32</sup> “Lui è venuto dal Cielo ed è il Numero Uno. Chi viene
dalla Terra conosce le cose di questa Terra. Lui parla di cose che ha
visto e sentito, anche quando nessuno gli dà retta.” <sup>33-36</sup>
“Ma chi si affida a lui scopre che Dio è verità, perché lui, che è stato
mandato da Dio, parla per conto di Dio, che gli ha dato il suo Spirito
senza limiti. Il Padre ama il Figlio e ha messo tutto nelle sue mani.
Chi si affida al Figlio ha vita per sempre. Chi, invece, disubbidisce e
non si affida, non avrà la vita, anzi, si tiene la punizione di Dio.”

--------------------------------
<sup><a href="#fnt__1" id="fn__1" class="fn_bot">1)</a></sup>
Num 21:5-9

<sup><a href="#fnt__2" id="fn__2" class="fn_bot">2)</a></sup>
vedi nota al cap.1

<sup><a href="#fnt__3" id="fn__3" class="fn_bot">3)</a></sup>
Messia, vedi nota al cap.1

--------------------------------
[<-indietro](gv02.html) [avanti ->](gv04.html)