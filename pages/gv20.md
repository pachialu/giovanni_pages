---
layout: page
title: Giovanni 20
---

[<-indietro](gv19.html) [avanti ->](gv21.html)

--------------------------------

#### La tomba è vuota

<sup>1-2</sup> Domenica mattina presto, quando era ancora buio, Maria Maddalena andò alla tomba e vide che la pietra era stata spostata dall'entrata. Subito, corse da Simon Pietro e dal discepolo che Gesù amava, e disse: “Hanno portato via il corpo del Capo dalla tomba e non so più dove sia!”

<sup>3-5</sup> Insieme ci precipitammo alla tomba. Io fui più svelto di Pietro e arrivai per primo. Mi chinai a guardare dentro e vidi le bende per terra, però non entrai.

<sup>6-10</sup> Poi arrivò anche Simon Pietro, ed entrò nella tomba. Anche lui vide le bende per terra e si accorse che il panno che copriva la testa di Gesù era stato piegato e messo da parte. Allora anche l'altro discepolo entrò nella tomba: vide e credette che Gesù era risorto! Infatti, fino a quel momento non avevano ancora capito quello che diceva la Bibbia, e cioè che sarebbe risorto. Poi se ne tornarono verso casa.

#### È risorto!

<sup>11-13</sup> Nel frattempo, Maria Maddalena era tornata alla tomba e se ne stava fuori a piangere. Mentre piangeva, si piegò e guardò dentro la tomba, e di colpo notò due angeli. Erano vestiti di bianco e stavano seduti uno alla testa e l'altro ai piedi del posto dove era stato messo il corpo di Gesù. “Perché piangi?” le chiesero gli angeli. “Perché hanno portato via il mio Capo”, rispose Maria, “e non so più dove l'hanno messo.”

<sup>14-18</sup> Poi si girò e notò qualcuno alle sue spalle. Era Gesù, ma Maria non lo riconobbe. “Perché piangi?” le chiese. “Chi stai cercando?” Maria Maddalena pensò che fosse il giardiniere. “Capo”, disse fra le lacrime, “se l'ha portato via lei, mi dica dove l'ha messo, così vado a prenderlo!” Allora Gesù la chiamò: “Maria!” Lei si voltò verso di lui. “Professore!” esclamò. “Non aggrapparti a me”, l'avvertì Gesù, “perché non sono ancora salito al Padre. Invece, vai a cercare i miei fratelli e digli che io salgo al Padre mio, Padre vostro, al Dio mio, Dio vostro.” Maria Maddalena corse dai discepoli. “Ho visto il Capo!” annunciò, e riferì tutte le parole di Gesù.

<sup>19-23</sup> Quella sera stessa gli allievi si riunirono, dopo aver sbarrato ben bene le porte, per paura dei capi ebrei. Improvvisamente Gesù apparve in mezzo a loro. “Pace a voi!” li salutò, poi gli fece vedere le mani e il fianco. Gli allievi erano strafelici di rivedere il loro Capo! Gesù ripeté: “Pace a voi! Come il Padre ha mandato me, anch'io mando voi.” Poi soffiò su di loro, dicendo: “Ricevete Spirito Santo. A chi perdonerete gli errori, saranno perdonati. A chi non li perdonerete, non saranno perdonati.”

#### Tommaso

<sup>24-25</sup> Il giorno in cui venne Gesù, non era presente l'allievo di nome Tommaso, detto “il Gemello”. Quando gli altri gli dissero: “Abbiamo visto il Capo”, lui rispose: “Se non vedo le ferite dei chiodi nelle sue mani e non ci metto dentro il mio dito, e se non tocco con la mano il suo fianco, non ci crederò!”

<sup>26-29</sup> Otto giorni dopo gli allievi si trovarono di nuovo insieme e, questa volta, c’era anche Tommaso. Le porte erano sbarrate, ma tra di loro improvvisamente apparve Gesù, in piedi. “Pace a voi!” li salutò. Poi si rivolse a Tommaso e gli disse: “Allora, Tommaso, metti pure il dito nelle mie mani e la tua mano nel mio fianco. Non essere più incredulo, ma credi!” “Capo mio e mio Dio!” balbettò Tommaso. Allora Gesù gli disse: “Tu hai creduto perché hai visto. Beati quelli che hanno creduto anche senza vedere!”

<sup>30-31</sup> Davanti agli allievi Gesù fece molti altri miracoli, che non sono stati raccontati in questo libro; ma questi fatti sono stati raccontati in modo che possiate fidarvi che Gesù è il Protagonista, Figlio di Dio e che, fidandovi di lui, potete avere vita a nome suo.


