---
layout: page
title: 5
---
[<-indietro](gv04.html) [avanti ->](gv06.html)

--------------------------------
#### Un signore paralizzato

<sup>1</sup> In seguito, Gesù tornò a Gerusalemme durante una festa
religiosa ebraica.

<sup>2-4</sup> In città, vicino alla “Porta delle Pecore” c'era la
“Vasca di Betesda”, circondata da cinque portici. Molti malati, zoppi,
ciechi e paralizzati si mettevano sotto questi portici.<sup><a href="#fn__1" id="fnt__1" class="fn_top">1)</a></sup>

<sup>5-7</sup> Tra quelli che aspettavano c'era un signore paralizzato
da trentotto anni. Quando Gesù lo vide lì sdraiato, sapendo da quanto
tempo era malato, gli chiese: “Vuoi guarire?” Lui rispose: “Non posso
perché non c'è nessuno che mi aiuta a scendere nella vasca quando si
muove l'acqua. Tutte le volte che cerco di buttarmi, c'è sempre qualcuno
che arriva prima di me.” <sup>8-9</sup> Gesù gli disse: “Àlzati, prendi
il tuo lettino e cammina!”. Quello guarì immediatamente, prese il
lettino e cominciò a camminare. Era sabato, il giorno del riposo.

<sup>10-13</sup> Subito i capi ebrei protestarono e se la presero col
signore guarito: “Non si lavora di sabato! È contro le regole
trasportare il lettino!” Ma lui rispose: “Quello che mi ha guarito mi ha
detto 'Prendi il lettino e cammina!'” “E chi è questa persona che te
l'ha ordinato?” chiesero. Ma lui non lo sapeva, perché Gesù si era
allontanato tra la folla.

<sup>14-15</sup> Dopo un po' Gesù lo ritrovò nel Tempio e gli disse:
“Ora che sei guarito, non sbagliare più, perché potrebbe capitarti di
peggio!” Quel signore andò dai capi ebrei e raccontò che era stato Gesù
a guarirlo.

#### Padre e Figlio

<sup>16-18</sup> Così i capi cominciarono ad accusare Gesù perché
guariva la gente durante il giorno del riposo. Ma Gesù disse: “Mio Padre
lavora in continuazione, e io gli vado dietro.” A queste parole, le
autorità si impegnarono ancora di più per ucciderlo, perché oltre a non
rispettare le regole del sabato, chiamava Dio suo Padre, mettendosi allo
stesso livello.

<sup>19-21</sup> Gesù rispose a chi lo accusava: “Fate attenzione a
quello che sto dicendo: il Figlio non può fare niente da solo, ma fa
esattamente quello che vede fare al Padre. Perché il Padre ama il Figlio
e gli fa vedere tutto ciò che fa, anzi gli farà vedere miracoli ben più
grandi della guarigione di questo signore! Rimarrete sbalorditi! Proprio
come il Padre riporta in vita i morti, anche il Figlio regala vita a chi
vuole.”

<sup>22-23</sup> “Inoltre il Padre non giudica nessuno, perché ha dato
al Figlio tutto il potere di giudicare. Così tutti onoreranno il Figlio,
proprio come onorano il Padre. Chi non onora il Figlio, non onora
nemmeno il Padre che l'ha mandato.”

<sup>24</sup> “Fate attenzione! Chi ascolta il mio messaggio e si affida
al Padre che mi ha mandato, vivrà per sempre. Non sarà più condannato ma
è passato dalla morte alla vita.

<sup>25-29</sup> “E poi arriverà il momento, anzi è già arrivato, in cui
i morti ascolteranno la voce di Dio Uomo e chi l'ascolta vivrà. Il Padre
è una sorgente di vita e ha voluto che anche il Figlio lo fosse,
dandogli il potere di giudicare gli errori umani, perché è Dio Uomo. Non
vi stupite: sta arrivando il momento in cui tutti i morti nelle loro
tombe ascolteranno la voce del Figlio di Dio e torneranno in vita.
Quelli che hanno agito bene avranno vita per sempre, quelli che hanno
agito male si risveglieranno per ricevere la condanna.”

<sup>30</sup> “Io non posso fare niente da solo. Giudico come Dio mi
suggerisce e il mio giudizio è onesto e imparziale, perché non cerco la
mia soddisfazione, ma quella di Dio che mi ha mandato.”

#### Testimonianze umane e divine

<sup>31-35</sup> “Se sono da solo a testimoniare di me stesso, avete
ragione a non credermi. Ma c'è un altro che parla di me e tutto quello
che dice è vero! Avete chiesto a Giovanni il Battezzatore, che ha
testiomoniato la verità. Io non ho bisogno di testimonianze umane, ma
voglio che troviate la salvezza. Giovanni era come un grande faro, e per
un po' avete festeggiato sotto la sua luce!”

<sup>36-38</sup> “A favore mio, però, parlano cose più grandi di
Giovanni. Avete sentito del lavoro che il Padre mi ha concesso di fare:
queste azioni vi danno la prova che il Padre mi ha mandato. Il Padre
stesso ha garantito per me! Voi non l'avete mai visto, e non l'avete mai
sentito parlare, perché non volete ascoltarlo, e vi rifiutate di
affidarvi a me, che sono stato mandato da lui.”

<sup>39-40</sup> “Vi riempite la testa di Bibbia, perché nella Bibbia
pensate di trovare vita infinita, ma non capite: la Bibbia parla di me!
Ma voi non volete passare da me per ricevere vita infinita.”

<sup>41-44</sup> “Non mi interessa la vostra approvazione. Dentro di voi
non c'è l'amore di Dio. Sono venuto per farvi conoscere mio Padre e voi
mi rifiutate. Se invece fosse venuto uno per predicare sé stesso
l'avreste accolto a braccia aperte. Non c'è da meravigliarsi se non
credete, perché cercate di farvi belli tra di voi, invece di cercare
l'approvazione del Dio Supremo!”

<sup>45-47</sup> “Comunque, non pensate che sarò io ad accusarvi davanti
al Padre: ci penserà Mosè, lo stesso Mosè a cui vi affidate! Se credeste
veramente a Mosè dovreste credere anche a me. Infatti è proprio di me
che scriveva. Quindi, se non credete alle cose che ha scritto lui, come
potrete credere alle cose che dico io?”

----------------------------------------------------
<sup><a href="#fnt__1" id="fn__1" class="fn_bot">1)</a></sup>
alcuni manoscritti aggiungono: “aspettando che l'acqua della vasca si
muovesse. Ogni tanto infatti, un angelo di Dio veniva a muovere l'acqua
e la prima persona che si tuffava dentro guariva.”

----------------------------------------------------
[<-indietro](gv04.html) [avanti ->](gv06.html)
