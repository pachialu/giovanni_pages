---
layout: page
title: Giovanni 5
---
[<-indietro](gv04.html) [avanti ->](gv06.html)
--------------------------------
#### <a href="" id="un_signore_paralizzato">Un signore paralizzato</a>

<sup>1</sup> In seguito, in occasione di una festa religiosa ebraica, Gesù tornò a Gerusalemme.

<sup>2-4</sup> In città, vicino alla “Porta delle Pecore” c'era la “Vasca di Betesda”, circondata da cinque portici. Molti malati, zoppi, ciechi e paraplegici si mettevano sotto questi portici \[aspettando che l'acqua della vasca si muovesse. Ogni tanto infatti, un angelo di Dio veniva a muovere l'acqua e la prima persona che si tuffava dentro guariva\]. <sup><a href="#fn__1" id="fnt__1" class="fn_top">1)</a></sup>

<sup>5-7</sup> Tra quelli che aspettavano c'era un signore paralizzato da trentotto anni. Quando Gesù lo vide lì sdraiato, sapendo da quanto tempo era malato, gli chiese: “Vuoi guarire?” Quel signore rispose: “Non posso perché non c'è nessuno che mi aiuta a scendere nella vasca quando si muove l'acqua. Tutte le volte che cerco di buttarmi, c'è sempre qualcuno che arriva prima di me.”

<sup>8-9</sup> Gesù gli disse: “Alzati, prendi il tuo lettino e cammina!”. Improvvisamente quel signore guarì, prese il lettino e cominciò a camminare.

<sup>10-13</sup> Quando Gesù fece questo miracolo era sabato, il giorno del riposo. Subito i capi ebrei protestarono e se la presero con quel signore: “Non si lavora di sabato! E' contro le regole trasportare il lettino!” Ma lui rispose: “E' stato quello che mi ha guarito a dirmi di portarla!”. “E chi è che ti ha ordinato una cosa del genere?” chiesero. Ma lui non lo sapeva, perché Gesù si era allontanato tra la folla.

<sup>14-15</sup> Ma dopo un po' Gesù lo ritrovò nel Tempio e gli disse: “Ora che sei guarito, non sbagliare più, perché potrebbe capitarti di peggio!”. Allora quel signore andò dai capi ebrei ad informarli che era stato Gesù a guarirlo.

#### <a href="" id="padre_e_figlio">Padre e Figlio</a>

<sup>16-18</sup> Così i capi cominciarono ad accusare Gesù perché agiva durante il giorno del riposo. Ma Gesù disse: “Mio Padre lavora in continuazione, e io gli vado dietro.” A queste parole, le autorità si impegnarono ancora di più per ucciderlo, perché oltre a non rispettare le regole del sabato, chiamava Dio suo Padre, mettendosi allo stesso livello.

<sup>19-21</sup> Gesù rispose a chi lo accusava: “Fate attenzione a quello che dico: il Figlio non può fare niente da solo, ma fa esattamente quello che vede fare al Padre. Perché il Padre ama il Figlio e gli fa vedere tutto ciò che fa, anzi gli farà vedere miracoli ben più grandi della guarigione di questo signore! Rimarrete sbalorditi! Il Figlio potrebbe perfino risuscitare chi vuole, proprio come il Padre.”

<sup>22-23</sup> “Inoltre il Padre non giudica nessuno, perché ha dato al Figlio tutto il potere di giudicare. Così tutti onoreranno il Figlio, proprio come onorano il Padre. Chi non onora il Figlio, non onora nemmeno il Padre che l'ha mandato.”

<sup>24</sup> “Fate attenzione! Chi ascolta il mio messaggio e si affida al Padre che mi ha mandato, vivrà per sempre. Non sarà più condannato ma è passato dalla morte alla vita.

<sup>25-29</sup> “E poi arriverà il momento, anzi è già arrivato, in cui i morti ascolteranno la voce di Dio Uomo e chi l'ascolta vivrà. Il Padre è una sorgente di vita e ha voluto che anche il Figlio lo fosse, dandogli il potere di giudicare gli errori umani, perché è il Protagonista. Non vi stupite: sta arrivando il momento in cui tutti i morti nelle loro tombe ascolteranno la voce del Figlio di Dio e torneranno in vita. Quelli che hanno agito bene avranno vita per sempre, quelli che hanno agito male si risveglieranno per ricevere la condanna.”

<sup>30</sup> “Io non posso fare niente da solo. Giudico come Dio mi suggerisce e il mio giudizio è onesto e imparziale, perché non cerco la mia soddisfazione, ma quella di Dio che mi ha mandato.”

<sup>31-35</sup> “Quando parlo di me non mi credono, ma c'è un altro, Giovanni il Battezzatore, che vi ha parlato di me e tutto ciò che ha detto è vero! Io non avrei bisogno di testimonianze umane, ma lo dico in modo che troviate la salvezza. Giovanni era come un faro, ma voi l'avete spento troppo presto!”

<sup>36-38</sup> “A favore mio, però, parlano cose ancora più grandi di Giovanni. Avete sentito dei miracoli che il Padre mi ha concesso di fare: quei miracoli vi danno la prova che il Padre mi ha mandato. Inoltre, il Padre stesso ha garantito per me. È vero, non è apparso di persona, e non vi ha parlato in faccia, ma siete voi che non volete ascoltarlo, perchè vi rifiutate di affidarvi a me, che sono mandato da lui.”

<sup>39-40</sup> “Voi studiate attentamente la Bibbia, perché è tramite la Bibbia che pensate di avere vita per sempre, ma la Bibbia parla di me! Ma voi non volete rivolgervi a me per avere vita per sempre.”

<sup>41-43</sup> “A me non interessa avere la vostra approvazione. Perché lo so che non amate Dio. Sono venuto per farvi conoscere mio Padre e voi mi respingete. Se invece fosse venuto uno per predicare se stesso l'avreste ricevuto a braccia aperte.”

<sup>44</sup> “Non c'è da meravigliarsi se non credete, perché cercate di farvi belli tra di voi, invece di cercare l'approvazione dell'unico Dio!”

<sup>45-47</sup> “Comunque, non pensate che sarò io ad accusarvi davanti al Padre: lo farà Mosè, lo stesso Mosè a cui vi affidate! Però, se voi credeste veramente a Mosè dovreste credere anche a me. Infatti è proprio di me che lui scriveva. Quindi, se non credete alle cose che ha scritto lui, come potrete credere alle cose che dico io?”

<sup><a href="#fnt__1" id="fn__1" class="fn_bot">1)</a></sup>
il versetto 4 non compare in tutti i vecchi manoscritti


