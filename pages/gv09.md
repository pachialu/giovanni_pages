---
layout: page
title: Giovanni 9
---

### <a href="" id="giovanni_9">Giovanni 9</a>

#### <a href="" id="il_cieco">Il cieco</a>

<sup>1-3</sup> Mentre passava vide un signore cieco dalla nascita. I suoi allievi gli chiesero: “Prof, di chi è la colpa che è nato cieco: ha sbagliato lui o i suoi genitori?” “Né lui, né i suoi genitori” rispose Gesù, “ma è nato cieco in modo che Dio potesse dimostrare su di lui la sua grandezza.” <sup>4-5</sup> “Dobbiamo compiere il lavoro di Dio, che mi ha mandato, finché siamo nella luce. Poi viene il buio, e non lavora più nessuno. Ma finché sono ancora qui sulla terra, io sono la luce di questo mondo.”

<sup>6-7</sup> Poi sputò per terra, fece del fango con la saliva e lo spalmò sugli occhi del cieco. Disse: “Và a lavarti nella vasca di Siloe” (Siloe significa 'mandato'). Quel signore ci andò, si lavò e tornò che ci vedeva perfettamente.

<sup>8-9</sup> I vicini e gli altri che prima lo vedevano elemosinare si chiedevano: “Ma è proprio lui, quello che chiedeva la carità?” Alcuni dicevano di sì, altri negavano: “Non può essere lui, però gli assomiglia proprio tanto!”. E il poveraccio diceva: “Sono proprio io!”.

<sup>10-13</sup> Allora gli chiesero di raccontare tutta la storia di come aveva recuperato la vista. E lui: “Un signore, che chiamano Gesù, ha fatto una poltiglia e me l'ha spalmata sugli occhi; poi mi ha detto di andare alla vasca di Siloe a lavarmeli. Io l'ho fatto e ora ci vedo!” “E ora dov'è?”, gli chiesero. “Non lo so”, rispose lui. E così lo portarono dai Farisei.

#### <a href="" id="i_farisei_investigano">I Farisei investigano</a>

<sup>14-15</sup> Questo fatto era successo di sabato, il giorno del riposo. Anche i Farisei gli chiesero come avesse recuperato la vista. E lui: “Mi ha spalmato un po' di fango sugli occhi, mi sono lavato e adesso ci vedo.”

<sup>16-17</sup> Alcuni Farisei dicevano: “Questo Gesù non è mandato da Dio, perché non rispetta il giorno del riposo.” E altri: “Se fosse una persona qualunque non potrebbe fare dei miracoli del genere.” E tra di loro discutevano animatamente. Alla fine, i Farisei si girarono verso il cieco guarito e gli chiesero: “E tu, chi pensi che sia quel signore che ti ha guarito?” “Secondo me, è un messaggero di Dio”, disse lui.

<sup>18-23</sup> I capi ebrei però, si rifiutavano di credere che quel signore fosse stato cieco, finché non chiamarono i suoi genitori per interrogarli. “Questo qui, è vostro figlio nato cieco? E se è così, come mai adesso ci vede?” I genitori risposero: “Di sicuro questo è nostro figlio nato cieco. Ma come abbia recuperato la vista e chi l'abbia guarito, non lo sappiamo. E' grande abbastanza per rispondere da solo. Chiedetelo a lui!” Dicevano così perché avevano paura dei capi ebrei. Infatti i capi avevano già deciso di cacciare dalla sinagoga chiunque avesse riconosciuto Gesù come “il Protagonista”. Per questo i genitori dicevano: “E' grande, parlatene direttamente con lui”.

<sup>24-28</sup> Così, per la seconda volta, i capi ebrei fecero chiamare l'ex cieco e gli dissero: “Dai onore a Dio, perché sappiamo che Gesù è un nemico di Dio!” Quel signore disse: “Amico o nemico di Dio, non lo so. Una cosa sola so: prima ero cieco, ora ci vedo!”. “Ma cosa ti ha fatto?” insistevano, “Come ti ha guarito?” “Allora!” si spazientì il poveraccio. “Ve l'ho raccontato prima e non mi avete ascoltato. Ve lo devo ripetere ancora? Volete diventare anche voi suoi allievi?” Allora lo insultarono e gli gridarono: “Sarai tu un seguace di quello lì, noi seguiamo Mosè!” <sup>29-33</sup> “Sappiamo che Dio ha parlato a Mosè, ma di quello lì non sappiamo niente!” E l'ex cieco: “Strano! Quello lì riesce a guarire i ciechi, e voi non sapete da che parte sta. Si sa che Dio non ascolta i suoi nemici, e invece ascolta quelli che lo adorano e lo fanno contento. Non si è mai visto uno che restituisce la vista ad un cieco dalla nascita! Se quello lì non fosse mandato da Dio, non potrebbe fare niente!” <sup>34</sup> Ma i farisei lo cacciarono via, dicendo: “Sei nato sbagliato, e vuoi insegnare le cose giuste a noi?”

#### <a href="" id="i_veri_ciechi">I veri ciechi</a>

<sup>35-38</sup> Quando Gesù seppe questi fatti, cercò l'ex cieco e gli chiese: “Tu credi nell'Inviato di Dio?”. E quello: “Capo, dimmi chi è perché voglio stare con lui”. “Tu l'hai già visto”, rispose Gesù, “E' quello che ti sta parlando adesso!”. “Capo, sono con te!” gridò l'ex cieco, inginocchiandosi e adorandolo.

<sup>39-41</sup> Allora Gesù gli confidò: “Sono venuto in questo mondo per portare un giudizio: per dare la vista ai ciechi e per toglierla a quelli che pensano di vederci.” Allora i Farisei presenti intervennero: “Stai insinuando che anche noi siamo ciechi?” E Gesù: “Se voi foste ciechi, non avreste colpa. Ma siccome dite di vederci bene, la vostra colpa rimane.”


