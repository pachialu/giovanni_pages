---
layout: page
title: 9
---
[<-indietro](gv08.html) [avanti ->](gv10.html)

--------------------------------
#### Il cieco

<sup>1-3</sup> Mentre passava vide un signore cieco dalla nascita. Gli
allievi chiesero: “Prof, di chi è la colpa che è nato cieco: ha
sbagliato lui o i suoi genitori?” “Né lui, né i suoi genitori” rispose
Gesù, “ma è nato cieco in modo che Dio potesse dimostrare su di lui la
sua grandezza.”

<sup>4-5</sup> “Dobbiamo compiere il lavoro di Dio, che mi ha mandato,
finché siamo nella luce. Poi viene il buio, e non lavora più nessuno. Ma
finché sono ancora qui sulla Terra, io sono la Luce di questo mondo.”

<sup>6-7</sup> Poi sputò per terra, fece del fango con la saliva e lo
spalmò sugli occhi del cieco. Disse: “Vai a lavarti nella vasca di
Siloe” (Siloe significa 'mandato'). Quel signore ci andò, si lavò e
tornò che ci vedeva perfettamente.

<sup>8-9</sup> I vicini e gli altri che prima lo vedevano elemosinare si
chiedevano: “Ma è proprio lui, quello che chiedeva la carità?” Alcuni
dicevano di sì, altri negavano: “Non può essere lui, però gli assomiglia
proprio tanto!”. E il poveraccio diceva: “Sono proprio io!”.

<sup>10-13</sup> Così gli chiesero di raccontare tutta la storia di come
aveva recuperato la vista. E lui: “Un tizio, che chiamano Gesù, ha fatto
una poltiglia e me l'ha spalmata sugli occhi; poi mi ha detto di andare
alla vasca di Siloe a lavarmeli. Io l'ho fatto e ora ci vedo!” “E ora
dov'è?”, gli chiesero. “Che ne so?”, rispose lui. E così lo portarono
dai Farisei.

#### I Farisei investigano

<sup>14-15</sup> Questo fatto era successo di sabato, il giorno del
riposo. Anche i Farisei gli chiesero come avesse recuperato la vista. E
lui: “Mi ha spalmato un po' di fango sugli occhi, mi sono lavato e
adesso ci vedo.”

<sup>16-17</sup> Alcuni Farisei dicevano: “Questo Gesù non è mandato da
Dio, perché non rispetta il giorno del riposo.” E altri: “Se fosse una
persona qualunque non potrebbe fare dei miracoli del genere.” E tra di
loro discutevano animatamente. Alla fine, i Farisei si girarono verso il
cieco guarito e gli chiesero: “E tu, cosa pensi di quello che ti ha
guarito?” “Secondo me, è un messaggero di Dio”, rispose lui.

<sup>18-23</sup> I capi ebrei, però, si rifiutavano di credere che quel
signore fosse stato cieco, finché non chiamarono i suoi genitori per
interrogarli. “Questo qui, è vostro figlio nato cieco? E se è così, come
mai adesso ci vede?” I genitori risposero: “Di sicuro questo è nostro
figlio nato cieco. Ma come abbia recuperato la vista e chi l'abbia
guarito, non lo sappiamo. E' grande abbastanza per rispondere da solo.
Chiedetelo a lui!” Dicevano così perché avevano paura dei capi ebrei.
Infatti i capi avevano già deciso di cacciare dalla
parrocchia<sup><a href="#fn__1" id="fnt__1" class="fn_top">1)</a></sup>
chiunque avesse riconosciuto Gesù come “il Protagonista”. Per questo i
genitori dicevano: “E' grande, parlatene direttamente con lui”.

<sup>24-28</sup> Così, per la seconda volta, i capi ebrei convocarono
l'ex cieco e gli dissero: “Dai onore a Dio, perché sappiamo che Gesù è
un nemico di Dio!” E lui: “Amico o nemico di Dio, non lo so. Una cosa
sola so: prima ero cieco, ora ci vedo!”. “Ma cosa ti ha fatto?”
insistevano, “Come ti ha guarito?” “Allora!”, si spazientì il
poveraccio: “Ve l'ho raccontato prima e non mi avete ascoltato. Ve lo
devo ripetere ancora? Volete diventare anche voi suoi allievi?” Allora
lo insultarono e gli gridarono: “Sarai tu un seguace di quello lì, noi
seguiamo Mosè!”

<sup>29-33</sup> “Sappiamo che Dio ha parlato a Mosè, ma di quello lì
non sappiamo niente!” E l'ex cieco: “Strano! Lui è stato capace di darmi
la vista, e voi non sapete da che parte sta. Si sa che Dio non ascolta
chi non segue le sue regole, e invece ascolta quelli che sono devoti e
gli ubbidiscono. Non si è mai visto uno che restituisce la vista ad un
cieco dalla nascita! Se quello lì non fosse mandato da Dio, non potrebbe
fare niente!” <sup>34</sup> Ma i farisei lo cacciarono via, dicendo:
“Sei nato sbagliato, e vuoi insegnare le cose giuste a noi?”

#### I veri ciechi

<sup>35-38</sup> Quando Gesù venne a sapere queste vicende, cercò l'ex
cieco e gli chiese: “Tu ti affideresti all'Inviato di Dio?”. E lui:
“Capo, dimmi chi è perché voglio stare con lui”. “Tu l'hai già visto”,
rispose Gesù, “E' quello che ti sta parlando adesso!” “Capo, sono con
te!” gridò l'ex cieco, inginocchiandosi e adorandolo. <sup>39-41</sup>
Gesù disse: “Sono venuto qui per darvi la possibilità di confrontarvi
con me, in modo che i ciechi recuperino la vista e quelli che pensano di
vederci la perdano.” Subito i Farisei presenti intervennero: “Stai
dicendo che siamo ciechi anche noi?” E Gesù: “Se foste ciechi, non
avreste colpa. Ma siccome dite di vederci bene, la vostra colpa rimane.”

----------------------------------------------------
<sup><a href="#fnt__1" id="fn__1" class="fn_bot">1)</a></sup>
sinagoga, il luogo di culto degli ebrei

----------------------------------------------------
[<-indietro](gv08.html) [avanti ->](gv10.html)