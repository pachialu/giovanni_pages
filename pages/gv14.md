---
layout: page
title: 14
---
[<-indietro](gv13.html) [avanti ->](gv15.html)

--------------------------------
#### Io e il Padre

<sup>1-4</sup> Poi Gesù disse ancora: “Non siate tristi. Fidatevi di Dio
e anche di me. Lassù, nella casa di mio Padre ci sono molti posti: vado
a prepararne uno per quando arrivate. Quando sarà tutto pronto, tornerò
a prendervi, così potrete stare sempre con me. Se non fosse così, ve lo
direi chiaramente. Ora sapete dove vado e conoscete anche la strada.”

<sup>5-7</sup> Tommaso non era convinto: “Capo, noi non abbiamo la più
pallida idea di dove stai andando, come facciamo a conoscere la strada?”
Gesù gli disse: “Sono io la strada, la verità e la vita. Nessuno può
arrivare al Padre, se non passa da me. Se mi avete conosciuto,
conoscerete anche il Padre, anzi, già adesso lo conoscete e lo avete già
visto!”

<sup>8-11</sup> Filippo disse: “Capo, facci vedere il Padre e saremo
contenti!” Gesù rispose: “Filippo! Dopo tutti questi anni insieme, non
hai ancora capito chi sono io? Chi mi ha visto, ha visto il Padre.
Allora, perché mi chiedete di vederlo? Hai ancora dei dubbi che io vivo
nel Padre ed il Padre vive in me? Le parole che dico non sono mie, ma di
mio Padre, che vive ed agisce attraverso di me. Quando vi dico che io
sono nel Padre e che il Padre è in me dovete darmi fiducia. Se no,
almeno fidatevi di me per i grandi miracoli che mi avete visto
compiere!”

<sup>12-14</sup> “Ascoltatemi bene: chi si fida di me farà gli stessi
miracoli che faccio io, anzi, ancora più grandi. Infatti io ritorno dal
Padre e qualsiasi cosa chiederete a nome mio, la farò. Questo esalterà
il Padre, proprio perché io, il Figlio, la farò per voi. Quindi,
chiedete qualunque cosa a nome mio, e io la farò!”

#### Gesù promette Spirito di Dio

<sup>15-18</sup> “Se mi amate, mi ubbidirete e io pregherò il Padre che
vi dia un
Assistente<sup><a href="#fn__1" id="fnt__1" class="fn_top">1)</a></sup>,
uno che può stare sempre con voi. Parlo di Spirito di Verità, che la
gente non può accogliere, perché non lo vede e non lo conosce. Voi sì,
perché vive con voi, e un giorno sarà in voi. No, non vi abbandonerò, e
non vi lascerò orfani. Tornerò da voi.”

<sup>19-21</sup> “Fra poco questo mondo non mi vedrà più, ma voi sì.
Siccome io vivo, anche voi vivrete. In quel giorno avrete la certezza
che io vivo unito al Padre, come voi siete uniti a me, ed io a voi. Chi
conosce le mie regole e mi ubbidisce, mi ama; e chi mi ama sarà amato da
mio Padre, e anch’io lo amerò e mi farò conoscere da lui.”

<sup>22-26</sup> Giuda (non Giuda Iscariota, ma l’altro con lo stesso
nome) gli chiese: “Capo, come mai vuoi farti conoscere soltanto da noi,
tuoi allievi, e non dal resto del mondo?” Gesù rispose: “Perché mi
rivelerò a quelli che mi amano e mi ubbidiscono. Anche il Padre li amerà
e insieme, il Padre e io, staremo con loro. Chi non mi ama, non mi
ubbidisce. E, attenzione, non sono io che rispondo alla vostra domanda.
Questa è la risposta del Padre, che mi ha mandato! Vi dico queste cose
adesso, mentre sono ancora con voi. Ma quando il Padre manderà al mio
posto l'Assistente, cioè Spirito di Dio, Spirito vi insegnerà tutto e vi
ricorderà tutto quello che vi ho detto.”

<sup>27-29</sup> “Vi lascio con la
Pace<sup><a href="#fn__2" id="fnt__2" class="fn_top">2)</a></sup>.
Prendete la mia Pace, ve la regalo. Non come fanno gli altri, che vi
lasciano ai vostri guai. Dai! Su col morale! Senza paura! Ricordatevi
quello che vi ho detto: 'Ora me ne vado, ma poi ritorno.' Se mi amate
veramente, dovreste essere contenti per me, perché ora posso andare dal
Padre, che è più grande di me. Vi ho detto queste cose prima che
succedano, così quando succederanno, capirete che sono affidabile.”

<sup>30-31</sup> “Mi rimane pochissimo tempo per parlare con voi, perché
Satana, il tiranno di questo mondo, si avvicina. In realtà, non ha alcun
potere su di me. Sarò io a seguire spontaneamente le indicazioni del
Padre, così tutti quanti sapranno che amo il Padre. Su, andiamo!”

--------------------------------
<sup><a href="#fnt__1" id="fn__1" class="fn_bot">1)</a></sup>
Paracleto, termine greco che indica Aiutante, Consigliere, Consulente,
Promotore

<sup><a href="#fnt__2" id="fn__2" class="fn_bot">2)</a></sup>
probabilmente parla ancora di Spirito

--------------------------------
[<-indietro](gv13.html) [avanti ->](gv15.html)