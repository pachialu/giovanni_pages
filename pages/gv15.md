---
layout: page
title: 15
---
[<-indietro](gv14.html) [avanti ->](gv16.html)

--------------------------------
#### La vite che porta frutto

<sup>1-4</sup> Poi Gesù disse: “Io sono la vera vite, e mio Padre è il
contadino. Lui elimina tutti i rami attaccati a me che non portano
frutto. I rami che fruttano, invece, li pota per farli produrre ancora
di più. Voi siete già puri perché avete accolto il mio messaggio.
Restate attaccati a me, e io resterò attaccato a voi. Infatti, un ramo
staccato dalla vite non porta frutto, e neanche voi portate frutto
staccati da me.”

<sup>5-8</sup> “Ascoltate bene: io sono la vite, voi i rami. Chi rimane
attaccato a me, e io a lui, produce molto frutto. Senza di me, invece,
non combinerete mai niente. Chi si stacca da me viene buttato via come
un ramo tagliato, che si secca, poi viene raccolto e buttato nel fuoco a
bruciare. Ma se restate attaccati a me e fate quello che vi dico, potete
chiedere le cose che volete e le avrete. Mio Padre viene onorato così:
producendo frutto in abbondanza e dimostrando in questo modo di essere
miei allievi.”

<sup>9-11</sup> “Vi ho amato, proprio come mio Padre mi ha amato.
Rimanete nel mio amore! Se mettete in pratica le mie regole, vivrete nel
mio amore, come io ho messo in pratica le regole di mio Padre e vivo nel
suo amore. Vi ho detto questo in modo che siate pieni della mia gioia e
la vostra felicità sia completa!”

<sup>12-15</sup> “Questa è la mia regola: amatevi a vicenda, come vi ho
amato io. L’amore si misura così: nessuno dimostra amore più grande di
chi dà la propria vita per gli amici. Se mi ubbidite, siete miei amici.
Non vi chiamo più servi, perché i servi non sanno cosa fa il loro
padrone. Ora siete miei amici, perché vi ho detto tutto ciò che ho
sentito dal Padre.”

<sup>16-17</sup> “Non siete stati voi a scegliere me, ma io a scegliere
voi. Vi ho scelto per andare e produrre un frutto che rimane, in modo
che qualunque cosa chiedete al Padre a nome mio ve la dia. Vi do questo
ordine: amatevi a vicenda.”

#### La gente vi odia?

<sup>18-21</sup> “Se la gente vi odia, sappiate che, prima di voi, ha
odiato me. La società vi amerebbe se le apparteneste; ma non è così,
perché scegliendovi, io vi ho fatto uscire dal giro. Per questo la gente
vi odia. Ve lo avevo già detto: 'Un servo non è più importante del suo
padrone.' Perciò, se mi hanno trattato male, tratteranno male anche voi.
Se hanno ascoltato me, ascolteranno anche voi. La gente vi prenderà di
mira, perché siete miei e perché non conosce Dio che mi ha mandato.”

<sup>22-25</sup> “Certo, se non fossi venuto e non li avessi informati,
non avrebbero colpa; ma ora non hanno più scuse per i loro errori. Chi
odia me, odia anche mio Padre. Se non avessi compiuto davanti ai loro
occhi quei miracoli che nessun altro ha mai fatto, non avrebbero colpa.
Invece, anche dopo aver visto questi miracoli, hanno odiato me e mio
Padre. Così si è avverato quello che è scritto nella Bibbia: *'Mi hanno
odiato senza
ragione.'*”<sup><a href="#fn__1" id="fnt__1" class="fn_top">1)</a></sup>

<sup>26-27</sup> “Ma quando sarò col Padre, vi manderò l'Assistente
<sup><a href="#fn__2" id="fnt__2" class="fn_top">2)</a></sup>, Spirito
di Verità che arriva dal Padre stesso. Verrà da voi e testimonierà di
me. Anche voi parlerete di me con tutti, perché siete stati con me fin
dall'inizio.”

--------------------------------
<sup><a href="#fnt__1" id="fn__1" class="fn_bot">1)</a></sup>
Salmi 35:19

<sup><a href="#fnt__2" id="fn__2" class="fn_bot">2)</a></sup>
Spirito di Dio, vedi nota a 14:15

--------------------------------
[<-indietro](gv14.html) [avanti ->](gv16.html)