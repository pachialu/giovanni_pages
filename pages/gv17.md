---
layout: page
title: 17
---
[<-indietro](gv16.html) [avanti ->](gv18.html)

--------------------------------
#### Gesù prega per i suoi allievi

<sup>1-5</sup> Quando Gesù finì il discorso, guardò verso l'alto e
disse: “Papà, è arrivata l’ora. Rivela la grandezza di tuo Figlio, in
modo che possa a sua volta portarti onore. Tu, infatti, gli hai dato
potere su tutte le persone, per dare vita per sempre a quelli che gli
hai affidato. E la vita infinita sta in questo: conoscere Te, il solo
vero Dio, e Gesù il Protagonista, quello che hai mandato tra la gente.
Io ti ho reso grande qui, sulla Terra, facendo tutto ciò che mi hai
detto di fare. E ora, Papà, rivela la mia grandezza, quella gloria che
avevo con Te, prima ancora che il mondo esistesse.”

<sup>6-8</sup> “Ho fatto conoscere il tuo nome a queste persone che mi
hai affidato, scegliendoli tra la gente. In effetti sono sempre stati
tuoi; tu li hai dati a me, e loro mi hanno ubbidito. Ora sanno che tutto
quello che mi hai dato viene da te, perché ho dato loro le regole che ho
ricevuto da te. Loro le hanno accettate, hanno riconosciuto che io
provengo da te, e hanno creduto che sei stato tu a mandarmi.”

<sup>9-12</sup> “Non prego per gente a caso, ma per quelli che tu mi hai
dato, perché ti appartengono. Ogni cosa mia è anche tua e ogni cosa tua
è mia, perciò sono loro la mia grandezza! Ormai sto per lasciare questo
mondo, e lascio anche loro per venire da te. Padre Santo, abbi cura di
loro, di tutti quelli che mi hai affidato, perché rimangano strettamente
uniti come lo siamo noi; e che nessuno si perda. Finché ero con loro, li
custodivo all'interno della tua famiglia. Ho protetto quelli che tu mi
hai dato, e nessuno di loro si è perso; nessuno, tranne quello destinato
alla rovina, in modo da far avverare quello che la Bibbia aveva
predetto.”

<sup>13-19</sup> “Ora vengo da te. Lo dico ai miei allievi, per
condividere la mia gioia perfetta. Ho dato loro le tue regole, ma la
gente li odia, perché sono fuori dal giro, proprio come lo sono io. Non
ti chiedo di toglierli dalla società, ma di proteggerli dal potere di
Satana. Loro non fanno parte di questo mondo più di quanto non ne faccia
parte io. Rendili puri e appartati. Insegna a loro le tue parole di
verità. Io li mando tra la gente, proprio come tu hai mandato me, e per
loro mi sono dedicato a te, così come anche loro si dedicheranno a te
nella verità.”

<sup>20-21</sup> “Non prego soltanto per questi miei allievi, ma anche
per quelli che in futuro si affideranno a me, dopo aver ascoltato il
racconto di questi primi testimoni. Prego che siano uniti nel cuore e
nella mente, proprio come lo siamo tu ed io. Papà, come tu sei in me e
io sono in te, così siano loro in noi, e la gente crederà che tu mi hai
mandato.”

<sup>22-24</sup> “A loro ho dato la stessa grandezza che ho ricevuto da
te, la meravigliosa possibilità di essere uniti, come siamo noi. Io in
loro e tu in me, tutti perfettamente uniti in un solo essere, per far
capire alla gente che tu mi hai mandato e li hai amati come hai amato
me. Papà, voglio con me quelli che mi hai dato, in modo che possano
vedere la mia grandezza. Tu me l'hai data, perché mi hai amato prima
ancora che esistesse il mondo!”

<sup>25-26</sup> “Padre perfetto, la gente non ti conosce, ma io sì, e
questi allievi sanno che tu mi hai mandato. Io ti ho fatto conoscere a
loro e continuerò a farlo, perché il grande amore che hai avuto per me
sia in loro, e io stesso sia in loro.”

--------------------------------
[<-indietro](gv16.html) [avanti ->](gv18.html)