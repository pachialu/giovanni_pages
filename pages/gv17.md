---
layout: page
title: Giovanni 17
---
[<-indietro](gv16.html) [avanti ->](gv18.html)

--------------------------------
### <a href="" id="giovanni_17">Giovanni 17</a>

#### <a href="" id="gesu_prega_per_i_suoi">Gesù prega per i suoi</a>

<sup>1-5</sup> Quando Gesù finì il discorso, guardò verso l'alto e disse: “Padre, è arrivata l’ora. Rivela la grandezza di tuo Figlio, in modo che possa a sua volta portarti onore. Tu, infatti, lo hai messo a capo di tutte le creature della terra, per dare vita senza limiti a quelli che gli hai affidato. E la vita infinita sta in questo: conoscere Te, il solo vero Dio, e Gesù il Protagonista, quello che hai mandato tra la gente. Io ti ho reso grande qui, sulla Terra, facendo tutto ciò che mi hai detto di fare. E ora, Padre, rivela la mia grandezza, quella gloria che avevo con Te, prima ancora che il mondo esistesse.”

<sup>6-8</sup> “Ho fatto conoscere il tuo nome a queste persone che mi hai affidato, scegliendoli tra la gente. In effetti sono sempre stati tuoi; tu li hai dati a me, e loro mi hanno ubbidito. Ora sanno che tutto quello che mi hai dato viene da te, perché ho dato loro le regole che ho ricevuto da te. Loro le hanno accettate, hanno riconosciuto che io provengo da te, e hanno creduto che sei stato tu a mandarmi.”

<sup>9-12</sup> “Non prego per la gente, ma per quelli che tu mi hai dato, perché ti appartengono. Ogni cosa mia è anche tua e ogni cosa tua è mia, perciò sono loro la mia grandezza! Ormai sto per lasciare questo mondo, e lascio anche loro per venire da te. Padre Santo, abbi cura di loro, di tutti quelli che mi hai affidato, perché rimangano strettamente uniti come lo siamo noi; e che nessuno si perda. Finché ero con loro, li proteggevo all'interno della tua famiglia. Ho custodito quelli che tu mi hai dato, e nessuno di loro si è perso; nessuno, tranne il figlio dell’inferno, in modo da far avverare quello che la Bibbia aveva predetto.”

<sup>13-19</sup> “Ora vengo da te. Lo dico ai miei allievi, per condividere la mia gioia perfetta. Ho dato loro le tue regole, ma la gente li odia, perché sono fuori dal giro, proprio come lo sono io. Non ti chiedo di toglierli dalla società, ma di proteggerli dal potere di Satana. Loro non fanno parte di questo mondo più di quanto non ne faccia parte io. Rendili puri e appartati. Insegna a loro le tue parole di verità. Io li mando tra la gente, proprio come tu hai mandato me, e per loro mi sono dedicato a te, così come anche loro si dedicheranno a te nella verità.”

<sup>20-21</sup> “Non prego soltanto per questi miei allievi, ma anche per quelli che in futuro si affideranno a me, dopo aver ascoltato la testimonianza di questi primi testimoni. Prego che siano uniti nel cuore e nella mente, proprio come lo siamo tu ed io. Padre, come tu sei in me e io sono in te, così essi siano in noi, e la gente crederà che tu mi hai mandato.”

<sup>22-24</sup> “A loro ho dato la stessa grandezza che ho ricevuto da te, la meravigliosa possibilità di essere uniti, come siamo noi. Io in loro e tu in me, tutti perfettamente uniti in un solo essere, per far capire alla gente che tu mi hai mandato e li hai amati come hai amato me. Padre, voglio con me quelli che mi hai dato, perché possano vedere la mia grandezza. Tu me l’hai data, perché mi hai amato prima ancora che esistesse il mondo!”

<sup>25-26</sup> “Padre perfetto, la gente non ti conosce, ma io sì, e questi allievi sanno che tu mi hai mandato. Io ti ho fatto conoscere a loro e continuerò a farlo, perché il grande amore che hai avuto per me sia in loro; e io stesso sia in loro.”


