---
layout: page
title: Giovanni 21
---

[<-indietro](gv20.html) 

----------------------

#### Al lago

<sup>1</sup> Più tardi, Gesù si presentò di nuovo agli allievi vicino al lago di Galilea. Ve lo racconto.

<sup>2-3</sup> Un gruppo di noi era là: Simon Pietro, Tommaso 'il Gemello', Natanaele (di Cana in Galilea), mio fratello Giacomo, io, e altri due. Simon Pietro disse: “Vado a pescare.” “Veniamo anche noi”, rispondemmo tutti. Così andammo, ma tutta la notte non prendemmo niente.

<sup>4-6</sup> All’alba vedemmo in lontananza un signore sulla spiaggia, ma non riuscivamo a capire chi fosse. “Ragazzi, non avete niente da mangiare?” chiese. “Niente”, rispondemmo. Allora Gesù disse: “Buttate la rete alla destra della barca e troverete da pescare!” Calammo la rete e, un attimo dopo, non riuscivamo a tirarla su, tanto era carica di pesci!

<sup>7-8</sup> L'allievo preferito di Gesù disse a Pietro: “Ma è il Capo!” Sentendo queste parole, Simon Pietro si rivestì, perché era nudo, e si tuffò in acqua. Noi altri, invece, rimanemmo sulla barca a tirare la rete piena di pesci; eravamo circa a cento metri dalla riva.

<sup>9-14</sup> Quando arrivammo alla spiaggia, trovammo un fuoco acceso su cui arrostiva del pesce, e c'era anche del pane. “Portate qui qualche pesce di quelli che avete appena preso!” disse Gesù. Allora Simon Pietro salì sulla barca e tirò in secca la rete. C'erano centocinquantatré pesci grossi e, anche se tanti, la rete non si era strappata. “Ora venite a mangiare!” ci invitò Gesù; e nessuno di noi ebbe il coraggio di chiedergli se era proprio lui, perché, ormai, ne eravamo certi. Allora Gesù ci diede il pane e i pesci. Era la terza volta, dalla sua risurrezione, che Gesù c'era apparso.

#### Con Pietro e Giovanni

<sup>15-19</sup> Dopo aver mangiato, Gesù disse a Simon Pietro: “Simone, figlio di Giovanni, in confronto con altri, mi ami di più?” “Sì”, rispose Pietro, “Tu lo sai che ti amo.” “Allora, pascola i miei agnelli!” disse Gesù. Poi ripeté la domanda: “Simone, figlio di Giovanni, mi ami veramente?” “Sì, Capo”, disse Pietro, “lo sai che ti amo”. “Allora cura le mie pecore!” Di nuovo Gesù gli chiese: “Simone, figlio di Giovanni, mi ami veramente?” Pietro era un po' a disagio che Gesù gli avesse ripetuto questa domanda per ben tre volte, e sbottò: “Capo, tu sai tutto. Lo sai che ti voglio bene!” Gesù disse: “Allora pascola le mie pecorelle. Quando eri giovane, potevi fare quello che volevi e andare dove volevi. Quando sarai vecchio, invece, stenderai le mani e altri ti guideranno per portarti dove non vorresti.” Gesù gli disse questo per far capire con quale morte Pietro avrebbe onorato Dio. Poi gli disse: “Seguimi!”

<sup>20-24</sup> Pietro si girò e si accorse che li seguiva l'allievo preferito di Gesù, lo stesso che la sera dell'ultima cena, appoggiato sul suo petto, gli aveva chiesto: “Prof, chi di noi ti tradirà?” Allora Pietro chiese a Gesù: “Capo, e a lui cosa gli capiterà?” Gesù rispose: “Se voglio che viva fino al mio ritorno, che te ne importa? Intanto, tu seguimi!” Per queste parole si sparse la voce fra i seguaci che quell'allievo non sarebbe morto. Ma Gesù non aveva detto questo! Infatti, aveva detto soltanto: “Se voglio che lui viva fino al mio ritorno, che te ne importa?” Quell'allievo sono io! Ho visto queste cose e le ho raccontate qui. Tutti noi sappiamo che questo racconto è vero.

<sup>25</sup> Gesù fece molte altre cose: se si scrivessero tutte, una per una, il mondo intero non basterebbe a contenere i libri che si dovrebbero scrivere.


