---
layout: page
title: 21
---
[<-indietro](gv20.html) 

----------------------
#### Al lago

<sup>1</sup> Più tardi, Gesù si presentò di nuovo agli allievi vicino al
lago di Galilea. Ve lo racconto.

<sup>2-3</sup> Un gruppo di noi era là: Simon Pietro, Tommaso 'il
Gemello', Natanaele (di Cana in Galilea), mio fratello Giacomo, io, e
altri due. Simon Pietro disse: “Vado a pescare.” “Veniamo anche noi”,
rispondemmo tutti. Così andammo, ma tutta la notte non prendemmo niente.

<sup>4-6</sup> All’alba, da lontano, vedemmo un tipo sulla spiaggia, ma
non riuscivamo a capire chi fosse. Ci chiese: “Ragazzi, non avete niente
da mangiare?” “Niente”, rispondemmo. Allora Gesù disse: “Buttate la rete
alla destra della barca e troverete da pescare!” Calammo la rete e, un
attimo dopo, non riuscivamo a tirarla su, tanto era carica di pesci!

<sup>7-8</sup> L'allievo preferito di Gesù disse a Pietro: “Ma è il
Capo!” Sentendo queste parole, Simon Pietro si rivestì, perché era nudo,
e si tuffò in acqua. Noi altri, invece, rimanemmo sulla barca a tirare
la rete piena di pesci; eravamo circa a cento metri dalla riva.

<sup>9-14</sup> Arrivati alla spiaggia, trovammo un fuoco acceso su cui
arrostiva del pesce, e c'era anche del pane. “Portate qui qualche pesce
di quelli che avete appena preso!” disse Gesù. Allora Simon Pietro salì
sulla barca e tirò in secca la rete. C'erano centocinquantatré pesci
grossi, ma la rete, anche con tutti questi pesci, non si era strappata.
“Ora venite a mangiare!” ci invitò Gesù; e nessuno di noi ebbe il
coraggio di chiedergli se era proprio lui, perché, ormai, ne eravamo
sicuri. Allora Gesù ci diede il pane e i pesci. Era la terza volta,
dalla sua risurrezione, che Gesù ci era apparso.

#### Con Pietro e Giovanni

<sup>15-19</sup> Dopo aver mangiato, Gesù disse a Simon Pietro: “Simone,
figlio di Giovanni, rispetto ai tuoi compagni, mi ami di più?” “Sì”,
rispose Pietro, “Tu lo sai che ti amo.” “Allora, pascola i miei
agnelli!” disse Gesù. Poi ripeté la domanda: “Simone, figlio di
Giovanni, mi ami veramente?” “Sì, Capo”, disse Pietro, “lo sai che ti
amo”. “Allora cura le mie pecore!” Di nuovo Gesù gli chiese: “Simone,
figlio di Giovanni, mi vuoi bene veramente?” Pietro era un po' a disagio
che Gesù gli avesse ripetuto questa domanda per ben tre volte, e sbottò:
“Capo, tu sai tutto. Lo sai che ti voglio bene!” Gesù disse: “Allora
pascola le mie pecorelle. Quando eri giovane, potevi fare quello che
volevi e andare dove volevi. Quando sarai vecchio, invece, stenderai le
mani e altri ti guideranno per portarti dove non vorresti.” Gesù gli
disse questo per far capire con quale morte Pietro avrebbe onorato Dio.
Poi gli disse: “Seguimi!”

<sup>20-24</sup> Pietro si girò e si accorse che l'allievo preferito di
Gesù li stava seguendo, lo stesso che la sera dell'ultima cena,
appoggiato sul suo petto, gli aveva chiesto: “Prof, chi di noi ti
tradirà?” Allora Pietro chiese a Gesù: “Capo, e lui che fine farà?” Gesù
rispose: “Se lo voglio far vivere fino a quando torno, non sono affari
tuoi. Intanto, tu seguimi!” Per colpa di questa frase, fra i seguaci si
sparse la voce che quell'allievo non sarebbe morto. Ma Gesù non aveva
detto questo! Infatti, aveva detto soltanto: “Se lo voglio far vivere
fino a quando torno, non sono affari tuoi.” Quell'allievo sono io! Ho
visto queste cose e le ho raccontate qui. Tutti noi sappiamo che questo
racconto è vero.

<sup>25</sup> Gesù fece molte altre cose: se si scrivessero tutte, una
per una, il mondo intero non basterebbe a contenere i libri che si
dovrebbero scrivere.

----------------------
[<-indietro](gv20.html) 